---
layout: post
title: 'O que foi e o que xa non é: isto é patrimonio'
author: 'Lucía '
date: 2020-04-28 12:40:00 +0000
meta: patrimonio etnográfico, muíños, identidade, memoria

---
Como ben dicía Cunqueiro Galiza é o país dos mil ríos, pero sobre todo é o país de labregos. Un mundo no que o “hoxe por ti e mañá por min” define a unha comunidade unida que vivía e, en menor medida vive, coas súas propias normas sociais e costumes na Galiza labrega. Nas aldeas espalladas pola nosa rexión — unha rexión de ríos, fontes, regatos pequenos, prados ríos e arboredas \[...\] aos que tanto aloumiñou Rosalía cos seus versos — aínda se manteñen algunhas mostras do denominado patrimonio etnográfico. Mais, o seu sentido está caendo no esquecemento. Será que, como dixo un día Isaac Díaz Pardo "que gran país e que caralho de xente", unha frase moi axeitada para ser usada nos tempos de anulación do que hoxe non é produtivo.

Os muíños de río xa non teñen sentido no modelo económico no que vivimos. Algúns son como obxectos de museo, mostras que pasan a ter un "potencial turístico" e se converten nun "valor engadido" para a configuración de rutas de sendeirismo: un paseo perfecto pola ribeira con muíños vestidos de gala. Outros, son simplemente ruínas cheas de lembranzas, experiencias, simbolismos... ou pedra caída.

Sexa como for, hoxe falamos do que foi e xa non é. Será a nostalxia por un pasado non vivido cheo de valores simbólicos ou será idealización do rural o que nos leva a isto. Non o sabemos ou mais ben non queremos entrar en complexidades teóricas da cultura do territorio e das percepcións identitarias, só queremos contar este conto.

## **A MAQUÍA DO TEMPO**

![Patrimonio etnográfico](/uploads/IMG_0526.jpg "Muíño de río")

É por isto, que querendo desviar o curso do río do esquecemento e fertilizar a nosa historia recente, vos presento un conto de experiencias vividas. Os protagonistas? Os nosos avós e avoas que viviron e viven da terra, e co papel secundario e non menos importantes os muíños de río; un todo que non se tería dado sen a riqueza do patrimonio territorial galego.

![Patrimonio etnográfico, memoria](/uploads/IMG-20200304-WA0010.jpeg "Concha e Tucho cun ramo de liño de Laíno")

Concha e Tucho son dous avós que foron nados en dúas parroquias do actual concello de Valga, Xanza e Setecoros, xusto no ano que estalou a Guerra Civil. Viviron e viven da terra, economía de subsistencia no que o campo era a gran fonte de recursos, os ciclos agrarios a súa biblia labrega e as patacas, trigo, centeo, millo e as verzas seus mandamentos divinos.

![Patrimonio e etnografia](/uploads/FORNO.jpg "Lareira con forno de pedra")O trigo e o millo era moi importante nas dietas dos nosos avós, con eles facían o pan, empanadas, papas de millo... Eles ían ao muíño que había ao outro lado da ribeira do Río Louro, xusto enfronte do seu galiñeiro. Alí moían o millo os xoves e sábados de todo o ano e facían pan cada oito días porque como se di _o que ten muíño e forno come o pan todo_.

![Patrimonio etnográfico](/uploads/IMG_0530.JPG "Muíño da Barcia")

Este muíño, o muíño da Barcia ten 28 donos repartidos por Cerneira, os Cotriños e Senín; daba igual de que casa viñeses e se tiñas máis ou menos porque ao final foses abade ou só veciño viñamos todos moer ao muíño.

> “Unha mañá sedo, o finado do Quinteiro veu desde Serneira coller a súa moenda. Deixou a chave na nosa casa para ir botar unha ollada ao muíño de paso que iamos reghar á Barsia. E fomos, foi meu pai. Pero... esa mañá, unha mañá de inverno e de neve, porque daquela aquí nevaba, o finado do Quinteiro cheghou e veu como as tellas do muíño estaban movidas. Entraron polo tellado e levaron a moenda! O Quinteiro seguiu as pisadas, cheghou alá ao Monte Senín e veu que fora o finado do Tallón. E... volveu por onde foi. Tallón non tiña de sobra."
>
> _Tucho_

![](/uploads/IMG_0524.jpg)

O trigo era só para as festas e para a matanza do porco para facer as filloas, botábase so unha leira del. A festa era unha vez ao ano, íase moer aos muíños de Segade, en Caldas de Reis. Ían dende a alborada ata a noite pechada que volvían coa fariña. Logo outro día ían a Pontecesures a facer o pan: _muíños e fornos, andalos todos._

![](/uploads/FORNO2.jpg)

> “ E viña aquel pan quentiño...e sabía aquel pan... e lavabamos tamén manteca. Unha ves ao ano e nos todas contentas, iamos coser, e para nós, para nós era unha festa das ghrandísimas! Cando comiamos nós pan ou empanada de trigo? Unha ves ao ano, polas festas de Xansa.”
>
> _Tucho_

Tamén había os muíños da maquía, cando non había auga suficiente os veciños de Senín e arredores ían ao Muíño da Maquía da Insua. Este muíño estaba no mesmo concello de Valga, a poucos quilómetros da aldea de Senín. A día de hoxe José máis Carme manteñen o orixinal e seguen moendo para eles.

> “Os camiños eran todos de pés, e alá iamos moer aos muíños de maquía. Viñamos do Reghenco ou de Senín cos sacos de fariña na cabesa, e como quensían e fervían na cabesa... e sen poder pousalos que non había un triste arró... ”
>
> _Concha_

![Patrimonio etnográfico](/uploads/IMG_0428.JPG "A moega")

![Patrimonio e memoria](/uploads/IMG_0431.jpg "Quenlla e ollo da moa")

Na Ínsua, José foi quen herdou a casa, e con ela tamén o muíño. A súa familia vivía del, da maquía, da terra e escasa gandería. A súa casa está encima dun regato do Río Valga, foron os seus avós, os da Insua quen desviaron ese pequeno río que tamén aproveitaban e aproveitan como lavadoiro.

![Patrimonio cultural etnográfico](/uploads/IMG_0455-1.jpg "Presa, desvío do río para o regato que da vida ao muiño e mesmo era lavadoiro ")

![Etnografía](/uploads/IMG_0460.jpg "Cubo, onde se almacena a auga")

> “Cando había enchentas, a pota do caldo flotaba e daquela tampouco había lus e andabamos á busca da pota. Outra ves, vimos como marchaba un capacho pola eira abaixo. _A auga que fai tolear ós muíños, non é extraño que derrame os camiños._” 
>
> José 

A luz non chegou a Senín ata o 57 gracias segundo din, a Don Dino, cura naquela altura da parroquia de Setecoros. Na mesma época tamén chegou ao resto do concello.  A casa da Insua ten unha fachada propia da arquitectura tradicional galega de finais do século XIX e de ben entrados no s. XX: casa de pedra recebada, viña na parte dianteira, alboio anexo e eira e curral. Na primeira planta está a cociña, as antigas cuadras e o muíño; na segunda os cuartos.

![Patrimonio cultural](/uploads/IMG_0477.jpg "Casa de José e Carme, dentro atópase o muíño")

> “Meu tío ghateaba polas sepas da viña cando había enchentas ata atravesar e chegar ao outro lado, así podía saír de festa... Moitos contos...Tamén lembro como os sacos de millo cheghaban alá ao fondo, todos en fila esperando para moer. Mais cando viña o tempo seco o muíño estaba parado, non chegaba a auga e s_e o muíño non anda, a maquía non se gaña_”.
>
> José

![](/uploads/IMG_0466-1.jpg "Parte traseira da casa, onde está o muíño")

É ben curioso o Muíño da Ínsua, está nun cuarto máis da casa e baixo esta pasa o regueiro que o fai bailar. Na actualidade, o Muíño de Maquía da Ínsua segue xirando cando os seus donos moen, de cando en vez. Xa non hai sacos de millo que esperan ser moídos ata o outro lado da eira.  

O muíño de Senín tamén paga a súa maquía, cazos verdes, tellados sen tellas, portas caídas... Leva 30 anos parado, substituído polo novo e futuro obsoleto muíño.

![Patrimonio e tecnoloxías](/uploads/MILHO.jpg "Muíño eléctrico")

Ata aquí o noso conto. Como dixemos, algúns muíños da Galiza están reformados para pasaren a ser un recurso turístico, unha forma de recuperación da súa figura material. Porén, non fai que sintamos que sexa máis ou menos parte de nós se non coñecemos os múltiples significados que pode ter un espazo, máis aló das partes ou funcionamentos dos muíños.

 A memoria dos nosos en relación ao territorio, as formas de vivir... coñecer un anaco da nosa esencia fará que sintamos que cada experiencia vivida pasa a formar parte da nosa propia vida. Ao igual que non hai ponte sen río nin muíño sen rodicio, tampouco hai cultura sen memoria nin identidade sen aprecio.

##### Boca sen moas é como un muíño sen pedra

![Patrimonio cultural](/uploads/IMG_0473.jpg "Moa do muíño")